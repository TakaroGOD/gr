Ο Λίνους Τόρβαλντς είναι μηχανικός λογισμικού ηλεκτρονικών υπολογιστών από την Φινλανδία, γεννημένος στο Ελσίνκι στις 28 Δεκεμβρίου του 1969. Είναι γνωστός για τη δημιουργία του λειτουργικού συστήματος Linux αλλά και του συστήματος ελέγχου εκδόσεων Git. Ήρθε πρώτη φορά σε επαφή με τους υπολογιστές στην ηλικία των 11 ετών με έναν υπολογιστή Commodore VIC-20 και λίγα χρόνια αργότερα ξεκίνησε να προγραμματίζει σε έναν Sinclair QL. To 1988 ξεκίνησε τη φοίτησή του στο Πανεπιστήμιο του Ελσίνκι στο Τμήμα Επιστήμης των Υπολογιστών. Το 1996 αποφοίτησε παρουσιάζοντας την πτυχιακή του εργασία με θέμα το λειτουργικό σύστημα Linux με τίτλο "Linux: A Portable Operating System".  
	
  Στο πανεπιστήμιο, ο Λίνους ήρθε για πρώτη φορά σε επαφή με το λειτουργικό σύστημα MINIX (mini-UNIX), μία «ελαφριά» έκδοση του πυρήνα του UNIX, που αναπτύχθηκε το 1987 για εκπαιδευτικούς λόγους. Με βάση το MINIX εμπνεύστηκε το Linux, του οποίου τον κώδικα άρχισε να γράφει το 1991 και ολοκλήρωσε την ίδια χρονιά την πρώτη έκδοση του Linux kernel (0.01). Όπως εξηγεί ο ίδιος, το Linux φτιάχτηκε από χόμπι, στον πρώτο ηλεκτρονικό υπολογιστή που απέκτησε εκείνη τη χρονιά.
	
  Το 1997, ο Τόρβαλντς πήρε το Master του από το Τμήμα Επιστήμης Υπολογιστών του Πανεπιστημίου του Ελσίνκι. Δύο χρόνια αργότερα πήρε διδακτορικό τιμής ένεκεν από το Πανεπιστήμιο της Στοκχόλμης και το 2000 έλαβε την ίδια τιμή από το Πανεπιστήμιο του Ελσίνκι. Τον Αύγουστο του 2005, έλαβε το Βραβείο Χάουαρντ Χόλλουμ από το Κολλέγιο του Ρηντ. Μαζί με τον Shinya Yamanaka τιμήθηκε από την Ακαδημία Τεχνολογίας της Φιλανδίας με το βραβείο Millenium Τεχνολογίας 2012 σε αναγνώριση της δημιουργίας ενός νέου λειτουργικού συστήματος ανοιχτού κώδικα για υπολογιστές, που οδηγεί στον ευρέως χρησιμοποιούμενο πυρήνα Linux.
	
  Ο Τόρβαλντς ισχυρίζεται ότι ο σωστός τρόπος ανάπτυξης του λογισμικού είναι ο ανοικτός κώδικας, αλλά όταν έρχεται η ώρα να επιλέξεις εργαλείο πρέπει να πας στο καλύτερο δυνατό, ακόμη κι αν αυτό είναι το κλειστό, ιδιόκτητο λογισμικό. Ο ίδιος είναι υπεύθυνος για τη συγγραφή του 2% του κώδικα που αποτελεί σήμερα τον πυρήνα του Linux, ο οποίος αγγίζει τις 14.998.651 γραμμές κώδικα (στην πιο πρόσφατη έκδοση 3.2 του Απριλίου του 2012), δηλαδή 1.500 μεγαλύτερος από τις γραμμές του kernel 0.01. 
	
  Μέχρι και σήμερα επιβλέπει όλες τις ανανεώσεις του κι αποφασίζει για τα νέα χαρακτηριστικά και τις διορθώσεις που θα ενσωματωθούν στον κώδικα. Ούτως ή άλλως είναι ιδιοκτήτης του εμπορικού σήματος "Linux", τη χρήση του οποίου επιβλέπει μέσω του Ιδρύματος του Σήματος Linux. Να σημειωθεί ότι ο συμπαθής πιγκουίνος Tux, που αποτελεί το λογότυπο του Linux, είναι η προσωπική μασκότ του Τόρβαλντς.
	
  Το όνομά του έχει ακουστεί και γραφεί αρκετές φορές στα μέσα μαζικής ενημέρωσης. Το Τάιμ έχει αναφερθεί στο όνομά του το 2000 ως 17ος σημαντικότερος άνθρωπος του 20ου αιώνα, το 2004 ως άνθρωπος με σημαντική επιρροή και το 2006 η Ευρωπαϊκή έκδοση του περιοδικού τον ονόμασε έναν από τους επαναστάτες ήρωες των τελευταίων 60 χρόνων. 

